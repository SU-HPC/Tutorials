# Sabancı HPC Kümesi Kullanım Politikası
> ( Türkçe | son güncelleme:2022-03-03)
- Tüm Sabancı Üniversitesi öğretim üyeleri, öğrencileri ve araştırmacıları yüksek performanslı hesaplama ihtiyacı duymaları durumunda, Sabancı HPC sistemlerini kullanabilir.
- Dışarıdan kullanıcılar Sabancı Üniversitesi ile bağlantılı akademik veya endüstriyel işbirlikli akademik projelere dahil olmaları durumunda Sabancı HPC sistemlerini kullanabilir.
- HPC hesabı kullanıcının bağlı olduğu grubun yöneticisi (öğretim üyesi) tarafından HPC web portalı üzerinden açılır veya kapatılır. Kullanıcının temel linux ve temel HPC kullanım bilgisine sahip olduğunu grubun yöneticisi teyit etmiş olur.
- HPC sistemine erişim yetkisi verilen tüm kullanıcılara HPC web portal hesabı açılır.
- HPC web portalına Sabancı Üniversitesi erişim bilgileri ile giriş yapılabilir.
- Hesap aktivasyonu ertesinde kullanıcının kayıtlı e-posta adresi için bir HPC sistem hesabı açılır ve ilgili e-posta hesapları bilgilendirilir.
- Kullanıcı portal üzerinden erişim bilgilerine (kullanıcı adı/şifresi) ulaşabilir, HPC şifre sıfırlama, online job submission, istatistiki verilere ulaşma, hesap kapama gibi işlemleri yapabilir. Ayrıca HPC kümesi ile alakalı duyurulara ve teknik destek sayfalarına ulaşabilir.
- Sabancı HPC sistemine doğrudan SSH bağlantısı sadece Sabancı Üniversitesi ağına bağlı bilgisayarlardan yapılabilir. Dışarıdan bağlantılarda öncelikle Sabancı Üniversitesi IT Uzaktan Erişim Politikası çerçevesinde bir VPN bağlantısı kurulması gerekir. 
- Sistemde, halihazırda kurulmuş uygulamalar haricinde, ihtiyaç duyulması durumunda kullanıcının kendi üzerine lisanslı HPC sistemine uyumlu hazır programlar veya kullanıcının kendi geliştirdiği paralel uygulamalar çalıştırılabilir. Fakat böyle bir durumda önceden portal üzerinden veya suhpcadmin@sabanciuniv.edu adresine kullanılacak programın bildirilmesi gereklidir.
- Paylaşılan sistem veri depolama amaçlı kullanılamaz. Uzun süreli veri depolama ihtiyacı olan gruplar sistemde kendilerine ait veri depolama ünitelerini kullanabilir. Kullanıcı paylaşılan sistemde bulunan kendi program ve verilerini farklı bir sistemde yedeklemeli ve verilerini çalışması bittiğinde silmelidir. Sistem yöneticisi yüksek performanslı veri depolama alanlarında bulunan dosyalardan 90 gün ve öncesi değiştirilme tarihine sahip olanları gerektiğinde kaynak açmak amaçlı uyarısız silebilir. 
- Tüm hesaplama işleri sisteme sadece görev yöneticisi arayüzü ile gönderilebilir.
- Her başvuru sınırsız süreli proje olarak değerlendirilir. Kullanıcı altı ayda bir kendisine gönderilen e-postadaki linki tıklayarak hesabını aktif olarak kullanmaya devam ettiğini beyan etmelidir. Aktif kullanılmayan hesaplar kısa bir süre sonra sistemden silinir.
- Kullanıcı kendi kullanıcı adı ve şifre bilgilerinin güvenliğini sağlamakla yükümlüdür. Bilgilerinin ele geçirildiğini düşündüğü durumlarda en kısa zamanda suhpcadmin@sabanciuniv.edu e-posta adresini veya 214839177 no’lu telefondan yetkilileri adresini bilgilendirmelidir. 
- Sistemde bir güvenlik açığı gören ya da böyle bir durumdan şüphelenen kullanıcının en kısa zamanda portal üzerinden veya suhpcadmin@sabanciuniv.edu e-posta adresinden veya +90.216.483-9177 no’lu telefondan yetkilileri bilgilendirmesi gerekmektedir.
- Sabancı Üniversitesi HPC kaynaklarından faydalanılan tüm makale, bildiri, tez (yüksek lisans, doktora) veya diğer (poster, vb) çalışmalarda, Sabancı Üniversitesi MDBF’ye teşekkür edilmesi ve HPC web portalına yapılan yayının bilgilerinin eklenmesi zorunludur.
- Sistemde yasadışı veya altyapının yönetimini ve güvenliğini tehdit edebilecek uygulamalar, ticari hizmet veya kazanç sağlayan uygulamalar çalıştırılamaz.
- Milli güvenlik, fikri haklar veya herhangi başka bir konuda paylaşımı sakıncalı olabilecek tüm hassas verilerin paylaşılan sisteme sokulması sadece Sabancı HPC komitesinin sağlayacağı özel izin ile mümkün olabilir.
- Paylaşılan sistem üzerinde veya sistem üzerinden başka sistemlerin güvenliğine yönelik inceleme veya test yapılamaz. Sistemin güvenlikle ilgili bilgilerine veya izinsiz olarak kendi hesabı dışında başka kullanıcıların hesaplarına veya verilerine erişilemez.
- Tüm Sabancı HPC Kümesi kullanıcıları Sabancı HPC Kümesi Feragatnamesini kabul etmiş sayılır.

# FERAGATNAME
- Arıza, beklenmeyen kaynak kesintisi veya herhangi bir sebepten ötürü HPC kaynaklarının devre dışı kalması sebebiyle çalışmaların gecikmesi veya proje çalışmalarının aksaması durumunda HPC yönetiminin herhangi bir sorumluluğu yoktur.
- Sistemlerin önceden duyurulan periyodik bakımları sebebi ile belirtilen tarih ve saatte devam eden çalışmaların durdurulması ve çalışmalarının aksaması durumunda HPC yönetiminin herhangi bir sorumluluğu yoktur.
- Kullanıcının kullandığı yazılımın kendi içindeki bir programlama hatası veya herhangi başka bir sebepten aşırı kaynak kullanımı oluşturması ve bunun neticesine diğer kullanıcıların kullanımını olumsuz etkilemesi durumunda sistem yöneticisi uygulamayı onay almadan durdurabilir; ertesinde kullanıcıya kullanım ile ilgili öneri ve tavsiyelerde bulunabilir veya ilgili programı sistemden kaldırabilir.
- Kullanıcının kullandığı yazılımda diğer kullanıcıların sistem kullanımını ve veri güvenliğini olumsuz etkileyebilecek bir güvenlik açığı tespit edilmesi durumunda sistem yöneticisi uygulamayı onay almadan durdurabilir; ertesinde kullanıcıya program ile ilgili öneri ve tavsiyelerde bulunabilir veya ilgili programı onay almadan sistemden kaldırabilir.
- Sistemde yedekleme ve log kaydı oluşturma yapılmamaktadır. Kullanıcı kendisine ait dizinlerdeki tüm yazılım, veri ve diğer içeriğin yedeklemesinden ve korunması için gerekli tedbirlerin alınmasından kendisi sorumludur. HPC yönetimi kullanıcıların olası veri kaybından veya verilerinin ele geçirilmesinden doğabilecek her türlü sorumluluktan muaftır.
- Kullanıcı kendisine ait dizinlerdeki tüm yazılım, veri ve diğer içeriğin sistemin kullanım kurallarını, lisans koşullarını ve genel hukuki kuralları ihlal etmediğinden kendisi sorumludur. HPC yönetimi kullanıcıların veri ve yazılımlarından doğabilecek her türlü sorumluluktan muaftır.
- Özel fikri mülkiyet hakkı ile paylaşımı sınırlandırılan veya devlet yönetmelikleri ile  paylaşılması yasak olan veya genel olarak paylaşımı sakıncalı olan tüm hassas verilerin sisteme sokulması yasaktır. HPC yönetimi bu tür verilerin sisteme sokulmasından doğabilecek her türlü sorumluluktan muaftır.
- Kullanıcının paylaşılan alanda kurdurduğu uygulama için kendi temin edeceği lisans diğer kullanıcılar tarafından da kullanılabilir. Lisans paylaşımı yapmak istemeyen kullanıcılar ihtiyaç duyduğu kütüphane ve yazılımları kendi dizinlerine kurabilirler.
- HPC sistem yöneticilerinin tüm program, dosya ve kullanım verilerine erişimi bulunmaktadır. Hesaplama kümesinin verimlilik istatistikleri, genel kullanım yönelimleri, grupların ve kullanıcıların özel kullanımına yönelik metadata verileri zaman zaman tüm kullanıcılarla veya diğer ilgili birimlerle paylaşılabilir.
- Sistemin verimliliğini artırmak veya korumak için zaman içinde dosya yaşlandırma politikaları, güvenlik politikaları, kaynak kullanım düzenlemeleri gibi sistem yönetim metodolojilerinde değişiklikler yapılabilir.
